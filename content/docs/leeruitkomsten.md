---
title: Leeruitkomsten per niveau van CMD
description: Leeruitkomsten per niveau van CMD.
---

#### {{ title }}

Een leeruitkomst is een meetbaar resultaat van leerervaringen die je in staat stelt er zeker van te zijn tot welke hoogte/niveau/standaard een competentie is gevormd of verbeterd. Leeruitkomsten zijn geen unieke eigenschappen van een student, maar uitspraken die de docent in staat stellen om te meten of studenten hun competenties hebben ontwikkeld op het vereiste niveau c.q. een samenhang tussen kennis, inzichten, vaardigheden en attitude kunnen aantonen.


###### Hieronder staan de complete leeruitkomsten per niveau. De kleurcodering geeft behalve de focus ook de niveauverschillen van de leeruitkomst aan.

###### Onderzoeken

*De CMD'er onderzoekt het probleem en test, verbetert en implementeert de oplossing.*

1. Je onderzoekt een gegeven gedefinieerd probleem waarbij je gebruik maakt van aangereikte onderzoeksmethoden en aangereikte theorieën. Het doel is om de behoeftes van de doelgroep in kaart te brengen en een oplossing te bedenken die past bij de behoeftes van de doelgroep. Je betrekt daartoe de doelgroep om te testen in hoeverre de oplossing werkt en past bij de behoeftes van de doelgroep.  
 
2. Je onderzoekt een gegeven semi- gedefinieerd probleem waarbij je gebruik maakt van een zelfgekozen onderzoeksmethode en zelfgekozen theorieën. Het doel is om het probleem te verhelderen en te zoeken naar een oplossingsrichting waarbij rekening wordt gehouden met verschillende-, soms tegenstrijdige behoeftes en belangen. Je betrekt verschillende stakeholders om te testen in hoeverre de oplossing werkt en past bij de verschillende behoeftes en belangen.   
 
3. Je onderzoekt een zelfgekozen complex probleem. Je kiest hierbij zelf een onderzoeksrichting en maakt gebruik van een zelfgekozen mix van onderzoeksmethoden en theorieën. Het doel is om een brede visie t.a.v. het vraagstuk te ontwikkelen en te zoeken naar een oplossingsrichting waarbij rekening wordt gehouden met verschillende-, soms tegenstrijdige belangen en de maatschappelijke consequenties ervan. Je werkt nauw samen met de verschillende stakeholders en gebruikt een combinatie van testmethodes om te testen in hoeverre de oplossing werkt, voldoet aan de behoeftes en belangen en of die maatschappelijk gezien ook wenselijk is.

###### Creëren

*De CMD’er ontwikkelt concepten die aan de basis staan van het ontwerp en de creatie van multimediale producten.*

1. Je ontwerpt een passende oplossing voor een gegeven, gedefinieerd probleem. Je betrekt op gezette momenten de doelgroep bij het creatieproces en maakt gebruik van aangereikte basiskennis en vaardigheden. Je baseert de oplossing op inzichten en voorbeelden uit onderzoek. Dit levert een bruikbaar product op, waarbij je kernelementen van een bestaand idee hebt aangepast aan de toepassingscontext. 
 
2. Je ontwerpt een doordachte oplossing voor een ingewikkeld probleem. Je betrekt regelmatig verschillende stakeholders bij het creatieproces en maakt gebruik van uitgebreide- zelf gekozen- en zelf eigengemaakte vakkennis en vaardigheden. Je baseert de oplossing op inzichten en voorbeelden uit onderzoek. Dit levert een product op waarbij bestaande ideeën op eigen wijze zijn gecombineerd en rekening gehouden is met de mogelijke impact ervan op de doelgroep en haar directe omgeving.  
​​​​​​
3. Je ontwerpt een inspirerende oplossing voor een complex, ongedefinieerd probleem met conflicterende aspecten. Je betrekt doorlopend verschillende stakeholders bij het (co)creatieproces en maakt gebruik van breed geïntegreerde-, algemene- en specialistische vaardigheden en vakkennis. Je baseert de oplossing op inzichten uit eigen experimenten en bestaand onderzoek. Dit levert een product op waarbij deze inzichten op een eigen manier zijn vertaald naar iets nieuws, rekening gehouden is met de maatschappelijke impact en de betekenis verder reikt dan alleen de toepassingscontext en/of dat wat onmiddellijk wordt ervaren. 

###### Communiceren 

*De CMD'er communiceert mondeling en schriftelijk in het Nederlands en Engels met peers, experts en stakeholders in het project.*

1. Je hebt basale kennis van (interculturele) communicatie. Op basis hiervan communiceer je gericht met een bepaalde doelgroep of stakeholder. Je past je boodschap qua vorm, toon en inhoud hierop aan en luistert actief zodat de boodschap van zowel de zender als de ontvanger zo goed mogelijk overkomt.  
 
2. Je hebt genuanceerde kennis van (interculturele) communicatie en kiest bewust op basis hiervan een juiste aanpak om stelselmatig met verschillende doelgroepen of stakeholders te communiceren. Dit leidt tot een serie uitingen die afgestemd zijn op de doelgroep of stakeholders om draagvlak en een optimaal resultaat te bewerkstelligen.  
 
3. Je bent sensitief voor de belangen en waarden van de ander en kunt die in een breder cultureel kader plaatsen. Je ontwikkelt mede op basis hiervan een integrale communicatie-strategie waarin de juiste koers wordt bepaald die moet leiden tot de gewenste beeldvorming bij geselecteerde doelgroepen of stakeholders. 

###### Organiseren

*​​​​​​​De CMD'er werkt samen in een multidisciplinair team en coacht zowel zichzelf als het team.*

1. Je werkt aan een duidelijke taak waarbij op voorhand goed in kaart te brengen is wat er moet gebeuren en wat het resultaat moet zijn. Om het gewenste resultaat te halen binnen de beschikbare tijd maak je van tevoren een logische planning en taakindeling/verdeling en stel je duidelijke deadlines. Tijdens het werkproces behoud je overzicht over de voortgang en los je eventuele problemen op, die het halen van de deadlines zouden kunnen beletten. Bij samenwerking motiveer je andere teamleden en spreek je ze aan als dat nodig is. Je zorgt voor een gedeelde verantwoordelijkheid voor het groepsresultaat. 
 
2. Je werkt aan een ingewikkelde taak waarbij op voorhand moeilijk in kaart te brengen is wat er moet gebeuren en wat het resultaat moet zijn. Om een optimaal resultaat met een effectieve en efficiënte werkwijze te halen, maak je van tevoren een plan van aanpak en formuleer je relevante succescriteria. Naast de voortgang bewaak je de efficiëntie van het werkproces en de kwaliteit van de prestaties Je pleegt zo nodig interventies om het werkproces te optimaliseren en een beter resultaat te bewerkstelligen. Bij samenwerking heb je oog voor de verschillende talenten binnen je team en zet je deze zo goed mogelijk in. Je zorgt daarbij voor een constructieve sfeer en een gedeelde verantwoordelijkheid voor het werkproces. 
 
3. Je werkt aan een complexe taak waarbij op voorhand niet in kaart is te brengen wat er moet gebeuren en wat het resultaat moet zijn. Om een oplossingsrichting te vinden, schep je een creatieve omgeving. Daartoe verzamel je de juiste mensen. Je creëert duidelijke kaders, zorgt voor de benodigde faciliteiten en (probeert) 'verstorende randzaken' weg te nemen. Tijdens het creatieproces stimuleer je experimenteren, open communicatie en zelfsturing. Je monitort daarbij interne- en externe ontwikkelingen. Zo ontwikkel je een breed perspectief en voortschrijdend inzicht ten aanzien van een mogelijke oplossingsrichting. Je voorziet hiermee anderen van input voor het nemen van beslissingen. Je zorgt hierbij voor een gedeelde verantwoordelijkheid voor het creatieproces. 

###### Leren

*​​​​​​​De CMD'er reflecteert op eigen werk en handelen en deelt voor vernieuwing en ontwikkeling eigen kennis en kunde.*
NB: Deze competentie kun je niet kiezen als Keuzecompetentie. 
  
1. Je stelt taakdoelen op en creëert zo druk en houvast om jezelf te motiveren. Je kiest een geschikte tijd en plaats van leren. Je vraagt specifieke hulp bij het zoeken naar de juiste kennis en vaardigheden en bij het beoordelen of je deze voldoende beheerst. Je monitort de voortgang richting taakdoelen, reflecteert op je handelswijze en formuleert verbeterpunten voor het vervolg van het leerproces. Binnen een team kun je peers helpen en om hulp vragen.  
 
2. Je leert toepassingsgericht. Je signaleert beperkingen in kennis en vaardigheden (K&V) en stelt taak- en leerdoelen op. Je gaat gericht op zoek naar ontbrekende K&V en kiest hierbij een leerstrategie om deze op effectieve wijze eigen te maken. Je reflecteert op wat en hoe je hebt geleerd. Hierbij beoordeel je of je de benodigde K&V voldoende beheerst en kun je om hulp vragen bij diepgaande kennisverwerking om deze toe te kunnen passen. Daarnaast vergelijk je jouw eigen leer- en werkgedrag met dat van anderen en word je bewust van je eigen comfort zone en wat daarbuiten ligt. Binnen een multidisciplinair team kun je K&V op een effectieve manier overbrengen op je peers en vice versa.   
 
3. Je leert vanuit intrinsieke motivatie. Je maakt een samenhangende set aan leerdoelen, passend bij je interesses en ambities. Je kunt informatie diepgaand verwerken om kennistransfers te kunnen maken. Je gaat op zoek naar sparringpartners, andere opvattingen en talenten om je zelfkennis, je visie en de leer- en handelswijze van jezelf en anderen te verrijken. Je reflecteert op wat-en hoe je hebt geleerd. Je kiest hierbij eigen criteria en normen. Binnen multidisciplinaire teams kun je het gemeenschappelijke leerproces regisseren waardoor er een Community of Learning (CoL) ontstaat waarin gezamenlijk en integraal kennis wordt geconstrueerd. 

Finito.